# Lög Samtaka Vefiðnaðarins

### 1. gr.
Félagið heitir Samtök vefiðnaðarins (e. The Icelandic Web Industry Association), skammstafað SVEF.

### 2. gr.
Heimili félagsins og varnarþing er í Reykjavík

### 3. gr.
Tilgangur félagsins er að sameina alla sem vinna að vefmálum í víðum skilningi á Íslandi, hvetja þá til að miðla af þekkingu sinni og vera andlit stéttarinnar út á við.

### 4. gr.
Hlutverk félagsins er að
- standa að Íslensku vefverðlaununum á ári hverju
- skapa vettvang fyrir faglega umræðu, fróðleik og tengsl milli félagsmanna
- standa að reglulegum viðburðum

### 5. gr.
Rétt til inngöngu í félagið hafa allir þeir sem starfa við eða hafa áhuga á vefiðnaðinum og tengdum greinum.

### 6. gr.
- Stjórn félagsins skal skipuð félagsmönnum þ.e. formanni og sex meðstjórnendum.
- Stjórnarmenn skulu kosnir til tveggja ára í senn og ganga úr stjórninni á víxl, en formaður er kosinn árlega á aðalfundi.
- Stjórnin skiptir sjálf með sér verkum og kýs varaformann, ritara, gjaldkera og skipar í önnur embætti. Falli atkvæði jöfn á stjórnarfundum ræður atkvæði formanns. Tillögur um stjórnarmenn skulu sendar stjórninni eigi síðar en þremur dögum fyrir aðalfund.
- Stjórnin ræður framkvæmdastjóra og hefur eftirlit með störfum hans. Framkvæmdastjóri ber ábyrgð á stjórnun félagsins, daglegum rekstri og eftirfylgni, þ.m.t. fjármálum gagnvart stjórn. Firmaritun félagsins er í höndum stjórnar.

### 7. gr.
Aðalfundur fer með æðsta vald í málefnum félagsins og skal hann haldinn eigi síðar en í maí ár hvert. Aðalfundur er löglegur sé boðað til hans með minnst tveggja vikna fyrirvara með sannanlegum hætti. Atkvæðisrétt á aðalfundi hafa þeir sem eru skráðir í félagið og hafa greitt árgjald til félagsins. Hver atkvæðisbær félagsmaður hefur eitt atkvæði og ræður afl atkvæða úrslitum mála, nema annars sé getið í lögum félagsins.

Dagskrá aðalfundar skal vera sem hér segir:
  1.  Kosning fundarstjóra og fundarritara
  2.  Skýrsla stjórnar lögð fram
  3.  Reikningar lagðir fram til samþykktar
  4.  Lagabreytingar
  5.  Ákvörðun félagsgjalds
  6.  Kosning stjórnar
  7.  Kosning tveggja skoðunarmanna reikninga
  8.  Önnur mál

### 8. gr.
Starfstímabil félagsins er almanaksárið. Á aðalfundi félagsins skal stjórn gera upp árangur liðins árs.

### 9. gr.
Árgjald félagsins er ákvarðað á aðalfundi að tillögu stjórnar, það skal vera hóflegt og innheimt árlega.

### 10. gr.
Rekstarafgangi félagsins skal varið til að efla starfsemi félagsins.

### 11. gr.
Ákvörðun um slit félagsins verður tekin á aðalfundi með einföldum meirihluta og renna eignir þess til góðgerðarmála.
